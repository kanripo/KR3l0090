# -*- mode: mandoku-view; -*-
#+TITLE: 山海經
#+DATE: 2015-08-24 23:40:13.090902
#+PROPERTY: ID KR3l0090
#+PROPERTY: BASEEDITION WYG    
#+PROPERTY: JUAN 卷九
<pb:KR3l0090_WYG_009-1a>¶
欽定四庫全書¶
　山海經卷九¶
　　　　　　　　　　　　　晉　郭璞　撰¶
　　海外東經¶
海外自東南陬至東北陬者¶
&KR1818;丘(音嗟或/作髪)爰有遺玉青馬視肉楊柳甘柤甘華甘果¶
所生在東海兩山夾丘上有𣗳木一曰嗟丘一曰百果¶
所在在堯𦵏東¶
<pb:KR3l0090_WYG_009-1b>¶
大人國在其北為人大坐而削船一曰在&KR1818;丘北¶
奢比之尸在其北(亦神/名也)獸身人面大耳珥兩青蛇(珥以/蛇貫)¶
(耳也音釣/餌之餌)一曰肝榆之尸在大人北¶
君子國在其北衣冠帶劔食獸使二大虎在旁其人好¶
讓不爭有薰(或作/堇)華草朝生夕死一曰在肝榆之尸北¶
蚩蚩在其北(音/虹)各有兩首(虹螮/蝀也)一曰在君子國北¶
朝陽之谷神曰天呉是為水伯在蚩蚩北兩水間其為¶
獸也八首人面八足八尾皆青黄(大荒東經/作十尾)¶
<pb:KR3l0090_WYG_009-2a>¶
青丘國在其北(其人食五/榖衣絲帛)其狐四足九尾一曰在朝陽¶
北(汲郡竹書曰栢抒子征於東海/及三夀得一狐九尾即此𩔖也)¶
帝命竪亥歩自東極至於西極五億十選(竪亥健行/人選萬也)九¶
千八百步竪亥右手把算左手指青丘北一曰禹令¶
竪亥一曰五億十萬九千八百歩(詩含神霧曰天地東/西二億三萬三千里)¶
(南北二億一千五百里/天地相去一億五萬里)¶
黒齒國在其北(東夷傳曰倭國東四十餘里有裸國裸/國東南有黒齒國船行一年可至也異)¶
(物志云西屠染/齒亦以倣北人)為人黑食稻啖蛇一赤一青(一作一/青蛇)在¶
<pb:KR3l0090_WYG_009-2b>¶
其旁一曰在竪亥北為人黑手食稻使蛇其一蛇赤下¶
有湯谷(谷中水/熱也)湯谷上有扶桑(扶桑/木也)十日所浴在黒齒¶
北居水中有大木九日居下枝一日居上枝(莊周云昔/者十日並)¶
(出草木焦枯淮南子亦云堯乃令羿射十日中其九日/日中烏盡死離騷所謂羿焉畢日烏焉落羽者也歸藏)¶
(鄭母經云昔者羿善射畢十日果畢之汲郡竹書曰𦙍/甲即位居西河有妖孽十日並出明此自然之異有自)¶
(來矣傳曰天有十日日之數十此云九日居下枝一日/居上枝大荒經又云一日方至一日方出明天地雖有)¶
(十日自使以次第迭出運照而今俱見為天下妖災故/羿稟堯之命洞其靈誠仰天控弦而九日潛退也假令)¶
(器用可以激水烈火精盛可以降霜囘景然則羿之鑠/明離而斃陽烏未足為難也若搜之常情則無理矣然)¶
<pb:KR3l0090_WYG_009-3a>¶
(推之以數則無徃不通逹觀之客宜領其/𤣥致歸之𡨕會則逸義無滯言竒不廢矣)雨師妾在其¶
北(雨師謂/屏翳也)其為人黑兩手各操一蛇左耳有青蛇右耳¶
有赤蛇一曰在十日北為人黑身人靣各操一龜¶
𤣥股之國在其北(髀以下盡/黑故云)其為人衣魚(以魚皮/為衣也)食䳼¶
(䳼水鳥/也音憂)使兩鳥夾之一曰在雨師妾北¶
毛民之國在其北為人身生毛(今去臨海郡東南二千/里有毛人在大海州島)¶
(上為人短小面體盡有毛如猪能穴居無衣服晋永嘉/四年吳郡司鹽都尉戴逢在海邊得一船上有男女四)¶
(人狀皆如此言語不通送詣丞相府未至道死唯有一/人在上賜之婦生子出入市井漸曉人語自說其所在)¶
<pb:KR3l0090_WYG_009-3b>¶
(是毛民也大荒經云/毛民食黍者是矣)一曰在𤣥股北¶
勞民國在其北其為人黑(食果草實也/有一鳥兩頭)或曰教民一曰¶
在毛民北為人靣目手足盡黑¶
東方勾芒鳥身人面乘兩龍(木神也方面素服墨子曰/昔秦穆公有明徳上帝使)¶
(勾芒賜之/壽十九年)¶
　¶
　¶
　山海經卷九¶
